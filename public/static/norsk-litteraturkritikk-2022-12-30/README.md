# Datadump Norsk Litteraturkritikk

Dette er en dump fra https://ub-baser.uio.no/norsk-litteraturkritikk/ 

* Dato: 30. desember 2022.
* Format: Komma-separerte [CSV-filer](https://www.rfc-editor.org/rfc/rfc4180) (UTF-8) eksportert fra Postgres med overskrifter i første rad

## Kontakt

Alle typer henvendelser om basen kan sendes til kontaktpunktet [norsklitteraturkritikk@ub.uio.no](mailto:norsklitteraturkritikk@ub.uio.no).

## Om Norsk litteraturkritikk

Fra: https://ub-baser.uio.no/norsk-litteraturkritikk/historikk

Denne bibliografien er et produkt av to forskningsprosjekter: *Den norske litteraturkritikkens historie 1830–1940* (UiO 1980-1984) og *Norsk litteraturkritikks historie 1870–2000: verdiforvaltning og mediering* (NTNU 2009-2015).

Den opprinnelige bibliografien omfattet litteraturkritiske tekster i ulike  sjangre helt tilbake fra 1780-årene. I alt omfattet den rundt 20 000  poster. *Norsk litteraturkritikks historie 1870–2000* har lagt til  nye poster, gjort en del endringer i oppsettet, og påbegynt et arbeid  med å korrekturlese poster i den opprinnelige bibliografien.

#### Prosjektet *Den norske litteraturkritikkens historie 1830–1940*

*Den norske litteraturkritikkens historie 1830–1940* foregikk ved Universitetet i Oslo ved det daværende Institutt for  nordisk språk og litteratur (INSL). Arbeidet ble drevet som et  instituttprosjekt med støtte fra Norges allmennvitenskapelige  forskningsråd (NAVF) fra august 1980 til og med desember 1984, det  første halve året som et forprosjekt.

Professor Edvard Beyer var  initiativtaker til og leder for dette prosjektet. Derfor har  bibliografien tidligere vært kjent som «Beyerbasen». Andre medarbeidere: Vitenskapelig assistent (INSL) Harald Bache-Wiig deltok i den første  fasen av prosjektet. Videre ble det ansatt to vitenskapelige assistenter (NAVF) til prosjektet: Arild Linneberg og Irene Iversen. I  avslutningsfasen deltok også Geir Olav Haugsbakk og Morten Moi.  Styringsgruppa for prosjektet besto av Otto Hageberg, Ingard Hauge, Rolf Nyboe Nettum og Helge Rønning. Etter at prosjektet var ferdig, var Egil Rasmussen (INSL) en periode ansvarlig for tilsyn med og supplering av  bibliografien.
 

#### Prosjektet *Norsk litteraturkritikks historie 1870–2000: verdiforvaltning og mediering*

*Norsk litteraturkritikks historie 1870–2000: verdiforvaltning og mediering* var et nasjonalt samarbeidsprosjekt (med deltakere fra universitetene i Trondheim, Oslo, Bergen og Agder i tillegg til Nasjonalbiblioteket) som ble ledet fra NTNU i Trondheim 2009–2015. Prosjektet var finansiert av  Norges forskningsråd. 

*Norsk litteraturkritikks historie 1870–2000* hadde som mål å presentere en teoretisk og empirisk oppdatert analyse  av litteraturkritikkens normer, format og funksjonssammenhenger slik  disse har gjort seg gjeldende fra det moderne gjennombrudds litterære  offentlighet fram mot vår tids flermediale kultur. Prosjektet ble  formelt avsluttet med bokutgivelsen [Norsk litteraturkritikks historie 1870-2010](https://www.universitetsforlaget.no/norsk-litteraturkritikks-historie-1870-2010-1) (Universitetsforlaget 2016).

Leder for prosjektet var professor Sissel Furuseth (Institutt for språk og  litteratur, Norges teknisk-naturvitenskapelige universitet (NTNU),  Trondheim). Medarbeidere var professor Eirik Vassenden (Universitetet i  Bergen), professor Irene Iversen (Institutt for litteratur,  områdestudier og europeiske språk, Universitetet i Oslo), professor Jahn Holljen Thon (Institutt for nordisk og mediefag, Universitet i Agder,  Kristiansand), førsteamanuensis/fagreferent Trond Haugen  (Nasjonalbiblioteket, Oslo), førsteamanuensis Thorstein Norheim  (Institutt for lingvistiske og nordiske studier (ILN), Universitetet i  Oslo), stipendiat Kristoffer Jul-Larsen (Institutt for språk og  litteratur, NTNU, Trondheim) og vitenskapelig assistent Marianne  Stensland (ILN). Også Nora Campbell, Ylva Frøjd og Jenny Moi Vindegg  (alle ILN, UiO) arbeidet som vitenskapelige assistenter ved prosjektet.

#### Bibliografiens historie som database

I mange år var det bare mulig å søke i den opprinnelige bibliografien fra *Den norske litteraturkritikkens historie 1830–1940* på en PC på kontoret til den vitenskapelige assistenten på INSL. Rundt årtusenskiftet la så Herman Ruge Jervell bibliografien over i et  databaseformat, og slik var den tilgjengelig på nettet i mange år som «Beyerbasen». Senere la Kåre Andersen (EDB-tjenesten/HF) om bibliografien til et annet databaseformat. Med *Norsk litteraturkritikks historie 1870–2000* ble spørsmålet reist om hvordan en kunne rette feil og utvide den gamle bibliografien, samtidig som en sikret at den ble tilgjengelig i  overskuelig framtid. Avdeling for humaniora og samfunnsvitenskap ved  Universitetsbiblioteket i Oslo (HumSam) påtok seg å lage og drive  bibliografien i en ny form, som både tilfredsstilte de krav en må stille til brukervennlighet og til sikkerhet. Fagreferent i nordisk litteratur ved HumSam har stått som formell eier – ex officio (Jan Engh fram til  2016; senere Anne Sæbø), og basen har blitt administrert av et styre som siden 2010 har bestått av fagreferent i nordisk, samt Sissel Furuseth  (ved NTNU fram til 2016, etter det ved UiOs Institutt for lingvistiske  og nordiske studier, ILN) og Thorstein Norheim (ved samme institutt).

Høsten 2019 ble Marte Hagen og Even Teistung engasjert som vitenskapelige  assistenter for å korrekturlese bibliografien. Hagen var tilknyttet prosjektet ut 2020 og gjorde en formidabel ryddejobb i basen.

## Kilder

Fra: https://ub-baser.uio.no/norsk-litteraturkritikk/kilder

### Grunnlaget for bibliografien

*Hentet fra: ”Appendiks. Bibliografisk database. Beskrivelse og bruk”. Norsk  litteraturkritikks historie 1770-1940. Bind I: 1770-1848. Red. Edvard  Beyer m.fl. Oslo, 1990*

Kildene kan deles inn i fem hovedkategorier: 

1. Jens Braage Halvorsens Norsk Forfatter-Lexikon, Kra. 1885-1908,
2. Reidar Øksnevads avisbibliografier,
3. andre bibliografier,
4. aviser,
5. tidsskrifter.

##### (1) J.B. Halvorsens Norsk Forfatter-Lexikon 

er den største og viktigste enkeltkilden. I løpet av forprosjektet ble  Halvorsens seks bind gjennomgått i sin helhet og viste seg å romme  henvisninger til drøyt 5500 bokomtaler. Dette var det første som ble  innmatet i basen – høsten 1980.

##### (2) En annen viktig kilde er Øksnevads avisbibliografier:

Dagbladet og norsk litteratur 1869-1910, Verdens gang og norsk litteratur  1868-1910, Social-Demokraten og norsk litteratur 1886-1923, Tidens tegn  og norsk litteratur 1910-1930, Oslo 1952-1956. Dessuten Dagbladet og  norsk litteratur 1911-1930, upublisert (1958) NA’s håndbibliotek, 620  s.ms.

##### (3) Opplysninger om kritikker fra følgende bibliografier er registrert:

- T.M. Andersen: Garborg-litteraturen 1866-1942, Oslo 1943-45.
- W. Dahl Kristian Elster. Fra det moderne gjennombrudds tid, Bergen 1981.
- H.G. Dahl og A.C. Melhus: Sigurd Christiansen, Oslo 1961.
- K. Haukaas: Olav Duun og bøkene hans, Oslo 1954.
- K. Haukaas: Samtiden. Innholdsliste for årgangene 21-53, 1911-1942, Oslo 1942.
- K. Haukaas: Tarjei Vesaas. Ein bibliografi, i E. Beyer m.fl. (red.) Tarjei Vesaas 1897-20. august 1967, Oslo 1967, s. 95-162.
- H. Lie: i Katalog over H.E. Kincks etterlatte papirer, Universitetsbiblioteket i Oslo, ms.4, 1685 [sic].
- L. Mæhle: Kristofer Uppdal om dikning og diktarar, Oslo 1968.
- A. Thuesen: Bjørnson-bibliografi I-V, Oslo 1948-57.
- A. Østby: Knut Hamsun – en bibliografi, Oslo 1972.
- Dette skrev kvinner: Bibliografi over norske kvinnelige forfattere med debut før 1931, Statens Bibliotekhøgskole, Oslo 1984.
- Bibliografier fra følgende avhandlinger er gjennomgått:
- E. Beyer: Hans E. Kinck; livsangst og livstro, I-II oslo 1956, 1965.
- B. Brekkan: Anders Krogvik – litteraturkritikeren og littteraturhistorikeren, Universitet i Oslo 1981.
- G. Haugsbakk: Litteraturkritikk i Socialdemokraten/Arbeiderbladet 1920-35, Universitetet i Oslo 1983.
- H. Noreng: Nils Kjær. Fra radikaler til reaksjonær, Oslo 1949.
- H. Skottene: Kristenfolket i møte med skjønnlitteraturen. En undersøkelse  av litteraturkritikken innenfor den kristelige offentlighet med særlig  vekt på Eivind Berggravs kritikerskap, Universitetet i Oslo 1983.
- O. Sandvik: Litteraturkritikk i dagbladet Dagen 1919-1940, Universitetet i Oslo, 1984.

Tre hovedoppgaver og en licentiatavhandling som ble til i tilknytning til  det kritikkhistoriske prosjektet er nevnt ovenfor, i tillegg kommer  ytterligere 34 hovedoppgaver med utfyllende eller korrigerende  opplysninger til kritikkbibliografien. De dekker en lang rekke  forfattere, kritikere og publikasjoner fra 1814 til vår egen tid.  Fortegnelse over kritikkhistoriske arbeider fra prosjektperioden finnes i en egen bibliografi bakerst i dette bindet (*Norsk litteraturkritikks historie 1770-1940. Bind I: 1770-1848. Red. Edvard Beyer m.fl. Oslo, 1990*).

##### (4) Aviser som er systematisk gjennomgått:

- Aftenposten – 1890-1905.
- Aftenbladet – 1855-1867.
- Arbeiderforeningernes Blad 1849-1856.
- Dagen 1919-1940
- Gula Tiden – 1904-1918.
- Illustrert Nyhedsblad 1851-1866.
- Stavanger Aftenblad – 1894-1896.
- Tiden 1850.

##### (5) Tidsskrifter som er systematisk gjennomgått:

- Folkets Røst – 1850
- Impressionisten – 1886-1887
- Kringsjaa – 1893-1909
- Norsk Tidsskrift for Videnskab og Literatur 1847-1852
- Nordisk Universitetstidsskrift 1854-1864
- Nylænde 1887-1916
- Nyt Tidsskrift 1882-1887
- Samtiden – 1890-1910 [senere supplert til 1979]
- Syn og Segn – 1894-1899, 1902-1920
- Den Norske Folkeskole – 1852-1872

I tillegg kommer gjennomgang av et stort antall enkeltkritikeres produksjon i ulike publikasjoner.

Databasen rommer opplysninger om litteraturomtaler i ca. 1400 ulike  publikasjoner. 1625 forskjellige forfatteres verker er omtalt av 2335  kritikere som skrev under navn eller er identifisert av bibliografene,  og et ukjent antall som ennå er anonyme. Antallet litterære verk som er  omtalt er i alt 4560. Men det betyr på ingen måte at databasen utgjør  noen komplett dokumentasjon av norsk litteraturkritisk virksomhet fra  1770-1930-åra. Graden av dekning varierer på flere måter.

Halvorsens forfatterleksikon dekker først og fremst perioden fra 1814 til 1880.  Bind I, A-B, kom ut i 1885, og rommer noen opplysninger om bokomtaler  etter 1880. Bind 2, C-H, kom ut i 1888 og dekker et noe større tidsrom  enn bind 1. Bind 3, I-L, bind 4, M-R, bind 5, S-T, og bind 6, U-Ø (A  står i bind 1 som AA), kom ut i henholdsvis 1892, 1896, 1901 og 1908, de to siste ved Halvdan Koht, og dekker gradvis større tidsperioder under  de respektive bokstaver. Dette medfører at 1800-tallskritikere og  forfattere med etternavn sent i alfabetet har flere forkomster enn  jamngamle kolleger med etternavn tidlig i alfabetet: kritikkvirksomheten økte kraftig i løpet 1880- og 1890-åra, og denne økningen er i liten  grad reflektert når det gjelder navn som forekommer i de to første  bindene.

Etter Halvorsen har det dessverre ikke vært noen  Halvorsen. Det har vært umulig for oss å gi noen fullstendig dekning der hans forfatterleksikon er ufullstendig. Men en del av våre øvrige  kilder supplerer Halvorsen – også innenfor leksikonets dekningsområde,  og det gjør at databasen gir en breiere dekning.

1800-tallet er  relativt fyldigere representert enn 1900-tallet. Basen har riktignok  flere opplysninger om 1900-tallet enn 1800-tallet, men færre i forhold  til det totale antallet publiserte kritikker.

Når det gjelder  1900-tallet, hviler kritikkregisteret tungt på Øksnevads  avisbibliografier. Dette gjør at materialet blir forholdsvis  hovedstadspreget. Vi hadde vyer om at materialet vårt skulle gi et  representativt bilde av forholdet mellom sentrum og periferi. Så langt  kreftene og tiden, dvs. pengene, rakk, forsøkte vi å innhente ny  informasjon via bibliografier og eget detektivarbeid ved  mikrofilmapparatet. Men vi må konstatere at databasen nok egner seg lite til å måle den litteraturkritiske virksomheten i pressen utenfor Oslo  med statistisk pålitelighet, og like lite til å vurdere forholdet mellom Oslo-kritikken og kritikken i andre aviser. Det databasen imidlertid  gir en pekepinn om, er at aktiviteten i disse avisene var langt større  enn det som kommer til syne her; den brede dekningen utafor hovedstaden  av de forfatterskapene som er dokumentert i egne bibliografier tyder på  det. Den generelle dekningen på 1900-tallet blir dessverre også gradvis  mindre fullstendig jo nærmere 1940 man kommer. Videre registrering vil  så vidt mulig bli fortsatt ved Institutt for Nordisk språk og litteratur ved Universitetet i Oslo.

Tidsskriftene er bortimot fullstendig registrert hos oss. 

### Prioriterte oppføringer i nyere tid

Prosjektet *Norsk litteraturkritikks historie 1870-2000* har ikke hatt mulighet til å registrere all litteraturkritikk publisert i Norge etter det moderne gjennombrudd, selv om det kunne vært  ønskelig. Det nye prosjektet har prioritert enkelte eksemplariske  tidsskrifter, forfatterskap og aviser i avgrensede tidsrom. I verket *Norsk litteraturkritikks historie 1870-2010* (Universitetsforlaget 2016) har vi kalt slike eksempler for noder,  inspirert av nyere internasjonal historiografi. I databasen vil man kunne finne:

- litteraturkritikk i *Samtiden* 1890-1979 og 2013-2014
- litteraturkritikk *Vinduet* 2008-2010
- resepsjon av Fjodor Dostojevskijs verk i norske aviser og tidsskrifter
- resepsjon av Gunvor Hofmos lyrikk 1946-1971
- resepsjon av Isabel Allendes romaner (oversatt) i norske aviser 1984-2014

### Hovedoppgaver med tilknytning til kritikkhistorie-prosjektet levert ved Universitetet i Oslo 1977–1985 (emne-kronologisk rekkefølge)

*Hentet fra: ”Hovedoppgaver”. Norsk litteraturkritikks historie 1770-1940. Bind I: 1770-1848. Red. Edvard Beyer m.fl. Oslo, 1990*

- Moi, Morten: ”Romerrikets fall” eller embetsmannspoesien og  litteraturkritikken. – Dikt og kritikk i den litterære institusjonens  etableringsfase 1814-1850. (1985)
- Sandvei, Bård: Trekanten Johan S. Welhaven – Henrik Wergeland – Nicolai Wergeland. Hovedpunkter i den  første litterære og estetiske strid i Norge. (1977)
- Tveiten, Anne: Paul Botten Hansen som litteraturkritiker. (1982)
- Lysne, Astrid: Camilla Collet som litteraturkritiker. (1984)
- Kleven, Ingeborg: Mottakelsen av Ibsens Brand i nordisk presse i året 1866. (1984)
- Hansen, Arild: Mottakelsen av Bjørnstjerne Bjørnsons Redaktæren (1875) og En fallitt (1874). (1981)
- Hovde, Knut: Mottakelsen av Bjørnsons Leonarda (1879) og Ibsens Et dukkehjem (1879). (1981)
- Bjelland, Elisabeth: Mottakelsen av og debatten omkring Alex. L. Kiellands Arbeidsfolk (1881). (1981)
- Flornes, Brita: Kvinnelige norske kritikere om Henrik Ibsen i 1880- og 1890-årene. (1984)
- Myrvang, Berit: Mottakelsen av Amalie Skrams verk. (1980)
- Langdal, Jon: Nyt Tidsskrift (1882-87) som litterært tidsskrift. En kritisk kommentar. (1972)
- Røland, Halldis Marie: Jonas Lie: Kommandørens Døttre (1886). Analyse og samtidsmottakelse. (1985)
- Halse, Anne Marit: Nylænde 1887-1916. Litteraturkritikk fra kvinnesynspunkt. (1980)
- Vethe, Anne: En kvinnelig forfatter og den mannlige avantgarde. Laura Kieller: Mænd af ære (1890) og kritikken. (1982)
- Strand, Nina: Sigbjørn Obstfelder: Digte. Estetikk, poesi og kritikk. (1982)
- Sagedal, Åse Andersen: Samtiden som litterært tidsskrift 1890-1900. (1978)
- Henriksen, Tone: Samtiden som litterært tidsskrift 1901-10. (1980)
- Løset, Rannveig: Samtiden som ”Tidsskrift for litteratur” 1911-20 (1981)
- Sæbø, Elsa: Fernanda Nissen som litteratur- og teaterkritiker. (1983)
- Brekken, Bjørn: Anders Krogvig – litteraturkritikeren og litteraturhistorikeren. (1981)
- Haugsbakk, Geir: Arbeiderbevegelsen og litteraturen. – En undersøkelse av  litteraturkritikken innenfor arbeideroffentligheten i 1920-åra med  hovedvekt på Social-Demokraten/Arbeiderbladet. (1983)
- Gulli,  Ellen: Kvinneromaner i samtidens og ettertidens lys. Om mottakelsen av  Nini Roll Ankers Benedicte Stendal. Det svake kjøn, Den som henger i en  tråd og Kvinnen og den svarte fuglen. (1984)
- H. Skottene:  Kristenfolket i møte med skjønnlitteraturen. En undersøkelse av  litteraturkritikken innenfor den kristelige offentlighet med særlig vekt på Eivind Berggravs kritikerskap. (1983, licensiatavh.)
- Sandvik, Oddleiv: Litteraturkritikk i dagbladet Dagen 1919-40. (1984)
- Jørgensen, Eivind. Ronald Fanten som litteraturkritiker. (1981)
- Nære, Arvid: Natur og samfunn hos Sigurd Hoel. Noen trekk ved litteratur- og  samfunnskritikken til Sigurd Hoel i tidsrommet 1927-47. (1978)
- Johnsen, Walther: Sigurd Hoels romaner i Syndere i sommersol og En da i oktober. En analyse av mottakelse med hovedvekt på avisanmeldelsene. (1984)
- Venemyr, Brith: Tolkninger og vurderinger av Sigurd Hoels roman Fjorten dager  før frostnettene i samtidskritikken og seinere forskning og kritikk.  (1984)
- Bade, Erik: Norsk lyrikk-kritikk i 1930-åra. En studie på basis av anmeldelser av diktsamlinger av Arnulf Øverland, Rolf Jacobsen og Claes Gill. (1977)
- Tretvoll, Einar: Diskusjonen om Olav Duuns Samtid (1936) i dagspressen og i artikler og bøker om Duun. (1978)
- Lysne, Dagmar: Sonja Hagemann som kritiker av barne- og ungdomslitteratur. (1980)
- Ingebriktsen, Brit Kari: Kvinnepolitikk og litteratursyn i Kvinnen og tiden 1945-50. (1981)
- Semmen, Inger Marie: Tidsskriftet i Vinduet i Nic Stangs redaktørtid. ”Et  litterært tidsbilde” med hovedvekt på kritikken. (1982)
- Madsen,  Widar: Mottakelsen av tre av Paal Brekkes diktsamlinger: Skyggefektning  (1949), Løft min krone, vind fra intet (1957), Roerne fra Itaka (1960).  (1980)
- Knutzen, Tom: Kritikerreaksjoner på Ragnhild Magerøys  trilogi: Gunhild (1957), Forbannet kvinne (1958) og Kjærligheten spør  ikke (1960). (1980)
- Stenersen, Tore: Litteratursyn i Profil-årgangen 1966-70. (1981)
- Hansveen, Erik: Tidsskriftet Profil. Litterær teori og kritikk 1969-80. (1983)
- Rønningen, Bjørn. Diskusjon i presse og tidsskrifter om Kåre Holts roman Kappløpet (1974). (1980)
- Jensen, Tordis: Mottakelsen av Johan Borgens roman Den røde tåken og Min arn, min tarm. (Under arbeid)
- Kjeldsberg, Mette: ”Sannare enn røynsle?” En redegjørelse for debatten rundt Kjartan Fløgstads roman Dalen–Portland. (1980)
- Halvorsen, Ellen: Tove Nielsen som litteraturkritiker. Meningskritikk eller litterær kritikk? (1980)
